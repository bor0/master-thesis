# 9. Заклучок

Во рамките на овој магистерски труд беа разгледани два битни концепта ‒ CHIP-8 како пример за виртуелна машина и Dafny како пример-алатка што овозможува верификација на софтвер, која се темели на Хоаровата логика.

Најпрво беа претставени математичките модели, како и алатката што служеше за докажување коректност на софтвер. Потоа, беше дадена формална спецификација (модел) на конкретна виртуелна машина. На крајот, за истата виртуелна машина беа докажани одредени нејзини својства.

При истражувањето се откри дека верификација на I/O е предизвик, и во неа како област сѐ уште се вршат актуелни истражувања. Исто така, друг предизвик беше прецизирање на спецификациите што треба да се докажат за да може да се заклучи дека даден софтвер функционира како што се очекува.

Исто така, интересна забелешка при истражувањето на теоретскиот дел беше поврзаноста со математиката и дека речиси сè се врти околу поедноставување на математичките изрази преку употреба на формални системи. Беше покажано дека формалните системи, иако се несовршени (не ги содржат сите вистини), сепак имаат употреба конкретно во делот на развој на софтвер.

Во однос на идните истражувања, се вршат истражувања за машинско учење на автоматизирање на некои делови на програмски докажувачи, како што е Coq [42, 43]. Веќе има напредок и со користење на машинско учење, процесот на докажување се поедноставува. За понатамошни истражувања, може да се истражи верификација на I/O инструкции во комбинација со машинско учење.

Постојат различни виртуелни машини, како и системи за моделирање и верифицирање на пресметувања, но Dafny и CHIP-8 беа конкретно одбрани како пример за да се докаже тезата ‒ со формална верификација на множество инструкции на компјутерски системи се олеснува можноста тие да се подобрат. Со тоа, целта за докажување на тезата беше постигната.
