# 1. Вовед

\pagenumbering{arabic}

Дизајнирањето на коректни компјутерски системи е сложена и скапа задача и премногу често системот дава неточни или неочекувани резултати.

За софтверскиот дел, постојат неколку начини за справување со овој проблем. Во пракса најчестиот пристап е да се напишат тестови, односно код кој го тестира оригиналниот код. Сепак, овие тестови можат да откриваат проблеми само во конкретни случаи[^ch1n1]. Еден од поретките (и поскапите) пристапи е да се напише формален доказ за коректност за даден код [15]. Ваквиот доказ за коректност е всушност математички доказ дека софтверот функционира според дадени спецификации. Со математички докази се покриваат сите можни случаи, а токму овие докази потврдуваат дека кодот го прави токму она што е наменето да го направи.

Виртуелна машина претставува емулација на компјутерски систем. Тие се погодни бидејќи со минимален влог на инвестиција може да се емулираат хардверски системи, а притоа да нема потреба да се купува додатен хардвер. Преку програмскиот јазик Dafny ќе биде покажана пример имплементација на виртуелна машина со користење на **Тјуринговите машини**, а **Хоаровата** логика ќе се искористи за да се докажат формални спецификации на истата. Исто така, ќе бидат докажани неколку математички својства за нивните инструкциски множества.

За пример ќе биде искористена виртуелната машина CHIP-8, дизајнирана од Џозеф Вајсбекер во 1970-тите [17]. Оваа виртуелна машина е погодна како пример бидејќи е едноставна за имплементација, но, истите идеи и концепти во оваа магистерска може да се применат и на покомплексни чипови, како на пример Intel-овите.

Овие концепти ќе бидат разгледани подетално во следните поглавја:

1. Во второто, третото и четвртото поглавје ќе бидат претставени проблемот на истражувањето, појавата на истражувањето, хипотезата и очекуваните резултати
1. Во петтото поглавје ќе бидат претставени математичките основи: формални системи, логика, теорија на множества, математички докази, теоремите на Гедел, Тјурингови машини, како и Хоарова логика која овозможува да се вршат математички тврдења врз програми.
1. Во шестото поглавје ќе биде воведен програмскиот јазик **Dafny**
1. Во седмото поглавје ќе бидат покажани актуелните истражувања за формална верификација и виртуелни машини
1. Во осмото поглавје ќе се претстават виртуелни машини, како и понатамошни истражувања. За пример ќе се искористи едноставната виртуелна машина CHIP-8, каде ќе биде претставена имплементација како и верификација на инструкциското множество на истата
1. Во прилог ќе се покаже поврзаноста помеѓу обработка на симболи со дијагонализација, ќе биде претставен минимален систем за докажување својства, како и автоматски докажувач на теореми

[^ch1n1]: Како што забележува познатиот математичар и програмер Едсгер Дијкстра, "тестирањето покажува присуство, а не отсуство на грешки".
