# 2. Проблем на истражувањето

Компјутерските процесори се основен дел од секој уред. Точноста на уредот е негова карактеристика што го претставува својството дека тој работи како што корисниците очекуваат. Преку виртуелни машини, можно е да се емулираат компјутерски процесори. На овој начин, со минимална инвестиција може директно да се анализира и да се имплементира одредена архитектура за чип. Односно, на еден начин, виртуелните машини (софтвер) се спојуваат со вистинскиот хардвер кој се наоѓа во мобилните уреди, компјутерските уреди, фрижидерите, итн.

Во овој случај, потребно е да се најде работна рамка (алатка) што ќе овозможи да се имплементира, анализира и да се верифицира одредена чипова имплементација.

Откако ќе се дефинира работната рамка, се преминува на решавање на главниот проблем, односно да се отстранат грешките во хардверот, поточно во архитектурата на инструкциското множество. На пример, командата `mov eax, 1` би требало да намести вредност 1 во регистарот `eax`, но доколку има проблем во дизајнот на чипот, тогаш ова очекување може да не се оствари.
