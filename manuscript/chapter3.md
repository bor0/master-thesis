# 3. Појава на истражувањето

Постојат повеќе платформи и математички модели за верификација на софтвер. Формалната верификација се темели врз математички докази, а платформите се делат на рачни и автоматски. Меѓу рачните, едни од најпознатите се програмските јазици Coq (кој се темели на теоријата на типови), Idris [6], итн. Овие спаѓаат во рачни докажувачи на теореми, бидејќи целиот доказ треба да се напише рачно. Друга фамилија на докажувачи се т.н. автоматски докажувачи на теореми, кои користат алгоритми за автоматска дедукција на дадена теорема. Dafny припаѓа во фамилијата автоматски докажувачи на теореми.

Најпрво треба да се одбере целната виртуелна машина за анализа, спецификација, имплементација и верификација. Откако ќе се одбере и ќе се анализира виртуелната машина, следува нејзина спецификација, односно моделирање на тоа како ќе се однесува. По спецификацијата, може да се премине на чекорот на имплементација во дадениот програмски јазик. Потоа, имплементацијата може да биде верифицирана, а со тоа се докажува дека системот е коректен.

Во овој магистерски труд ќе се користи Хоарова логика со програмскиот јазик Dafny, кој е развиен од Microsoft Research. Ќе биде искористена виртуелната машина CHIP-8 бидејќи е едноставна за имплементација, но, како што беше споменато, резултатите може да се применат и на покомплексни системи.
